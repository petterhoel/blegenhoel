
<h1>Natura +</h1>
<p class="lead-in">Jeg maler fordi jeg har glede av det. En glede som for alvor begynte i relativ sen alder, da tiden var inne for å legge andre gjøremål til side. Med andre ord er jeg ganske ung som maler.</p>

<section class="body-text">

	<p>Jeg maler ikke alltid natur, men jeg tenker ofte på natur når jeg maler. 
	Spesielt skog. Hav og fjell også. Og den menneskelig natur som en del av et hele. Men som oftest er det assosiasjoner til skog som dukker opp. Disse tankene kommer av seg selv uten at jeg egentlig har gjort noe for det, har jeg tenkt når jeg først begynte å tenke over det.
	</p>

	<p>Slik er det ikke.</p>

	<img src="img/natura-text-1.jpg">

	<h2>Caffelatten fra Trysil</h2>

	<p>Det meste av min oppvekst fant sted der Østmarka begynte, før ordet drabantby var innlemmet i vokabularet. Der hvor det lå noen hus i kanten av Oslos utmark, ved skogen som fremdeles strekker seg til svenskegrensen og vel så det. Dette var min lekeplass og tumleplass. Her utspant det seg oppdagelsesferder, kriger, mageplask og andre plask i vann som ikke var større enn at de alltid var speilblanke. Og ikke å forglemme selvoppgåtte skispor på breie løypeski – og djerve svev med de samme skiene.
	</p> 

	<quote>“ .. og djerve svev med de samme skiene.”</quote>

	<p>En opplevelse og erfaring jeg nå føler er ganske eksklusiv er at jeg vinteren som seksåring fikk det det privilegium å være skogsarbeiderenes maskot. Her skulle det ryddes plass til vertikaltdelte trehus og boligblokker i ymse utforminger. Skogen ble fraktet vekk med hest og slede, med meg som hyppig benyttet kusk. Det var ikke få kubikk trevirke sterke, snille, tålmodige Brunen og jeg hadde på lasset – til plassen der Bedforder med lange motorkasser og sjåfører og sidemenn med brede brøstkasser erstattet strie elvestryk og tømmerfløtere. De sa så, mine arbeidskamerater.
	</p> 

	<p>Som ganske fast inventar i spisepausene på brakka burde jeg muligens blitt utropt til landets første caffelatte-drikker. Mye latte i kaffen til guttungen, vel å merke. Joda, de varmet opp latten, karene fra de enda dypere skoger enn Østmarka. Det var jo kaldere om vinteren før. Når kvelden nærmet seg var det ofte jeg som fikk lose Brunen til fortjent foring og stell i stallen på småbruket Bråten på Trasop. Det vil si, veien fant han nok selv. Det var jo der han bodde. Om jeg var under oppsyn? For det meste, får jeg håpe. En bonus i ettertid er at jeg har fått en nærmest utenomnaturlig evne til å hente fram eiemen av nyhogd tømmer og kvae.
	</p>

	<img src="img/natura-text-2.jpg">

	<h2>Gutta på skauen</h2>

	<p>Langt inne i Østmarka ligger det noen enkle, små og godt gjemte koier. De ble brukt som skjule- og hvilesteder for folk som var på flukt til Sverige under krigen. Så godt gjemt er de. Noen er utstyrt med et sprikende plankegolv, andre med jordgolv. Noen med en liten vedovn og piperør, andre med et røykhull i taket. Ellers var de kun utstyrt med brisker, best egnet for dem som foretrekker hard madrass og pinnestoler.
	</p>

	<quote>“ . . en flukt med geværer i hælene.”</quote>

	<p>Fra midt i tenårene var vi fire–fem i kameratflokken som hadde disse koiene som fristed, takket være eldstemann Lasse som hadde fått vite om hemmelighetene fra sine enda eldre bekjente som hadde klart den bragden det var å komme seg velberget over grensen. På grunn av koienes plassering i terrenget, og spesielt etter mørkets frembrudd, var det umulig å ikke prøve på noe så umulig som å leve seg inn i en flukt med geværer i hælene.
	</p>

	<p>Men ingenting kan overskygge at det først og fremst er følelsen av frihet og ekte skog som sitter igjen fra disse områdene som var vår hemmelige tumleplass vekselvis vår,  høst og vinter i løpet av en fireårsperiode. Vi tilbrakte påske og pinse og feiret både 17. mai og nyttårsaften i disse nær uberørte omgivelsene. Ja, bildene er klare. Skiturene innover med bytte til truger før forsering av de bratteste åsene. Lukt av årstider. Lys fra stjerner på en nattehimmel som fikk oss til å nevne de tre vise menn. Et dyr som i noen sekunder sto der stille som en skulptur og været for så på et blunk returnere til sin kamuflerte tilværelse. Pluss de dyrene som befant seg like i nærheten, men ikke etterlot seg andre spor enn et kadaver eller hårete ekskrementer. Kun én gang  opplevde vi å se folk, ikke langt fra en koie som lå på den andre siden av det vannet jeg ikke vil huske navnet på. Dagen etter var det ingen å se. 
	</p>

	<p>Natterstider kom vi ikke utenom tanker om at skogen også inneholder menneskelige skjebner, som må beskrives som alt annet enn idyll. Natur det også, kan man si.
	</p>
	 <img src="img/natura-text-3.jpg">

	<h2>Hull i gjerdet</h2>

	<p>Veien går igjen til Østmarka. Men ikke lenger inn enn til Nøklevann. Dette vannet som var en del av Oslos drikkevannsforsyning tilbake til 1903. På et tidspunkt ble det i god avstand fra vannet satt opp et høyt og for de fleste ugjennomtrengelig gjerde. 
	</p>

	<p>Fra 1983 kom vannet i springen annetsteds fra og Nøklevann ble tilgjengelig for bading, fisking, padling, grilling, leik og alt annet det er mulig å finne på ved et vann i marka.
	</p>

	<quote>“ . . ble rett og slett forført av denne åpningen . . ”</quote>

	<p>Det må ha vært en sensommer et år eller to i forkant av dette jeg oppdaget en åpning i gjerdet et sted i nærheten av gamlebakken opp mot Sarabråten. Jeg ble rett og slett forført av denne åpningen, og før jeg visste ordet av det var jeg geleidet inn i et skogsområde som jeg aldri hadde sett maken til. Her lå det gamle, grå trær, røtter og kvister hulter i bulter, bukket under av alder eller en høststorm. Mye av dette og annen vegetasjon var delvis dekket av mose og lav med og uten skjeggvekst. Også deler av skogbunnen var teppelagt med tykk mose, som fikk meg til å føle at den ikke skulle tråkkes på. I hvert fall ikke av skapninger som meg. Sopp i ymse størrelser og fasonger befant seg både på bakken og oppetter trestammer. Ved rennende vann og der lyset så vidt hadde trengt seg ned var det tydelige tegn til ny vekst.  
	</p>

	<quote>“ . . brillene ble til mikroskop.”</quote>

	<p>Der og da framsto det ganske åpenbart at er det steder man ikke skal overse detaljene, så er det i naturen. Spesielt ikke i gammel skog. Det var som om brillene ble til mikroskop. Materie, form, farge og bevegelser ble forstørret og forsterket til svært underlige, men samtidig helt fantastiske former og komposisjoner. Blandingen av luft og lukt lignet ikke på noe jeg tidligere hadde kjent. Ikke var det parfyme, ikke var det gammalost, men så absolutt en helt spesiell eim av skog som hadde levd et lang liv, kom jeg omsider fram til. Og i dette skulpturelle landskapet snek biller og andre insekter seg inn i de lenge levde trestammers irrganger. Der inne skulle de gjøre nytte for seg og sine omgivelser, så sant de ikke tok seg så god tid at nebbet til en sulten fugl kom dem i forkjøpet.
	</p>

	<p>Jeg vet ikke hvor lenge jeg befant meg i dette landskapet. Men jeg husker at jeg følte meg både mett og utmattet – og ikke så lite lykkelig der jeg vandret tilbake til den vanlige virkelighten.
	</p>

	<img src="img/natura-text-4.jpg">

	<p>Jeg kunne nevnt mange eksempler på inntrykk og opplevelser som naturen har bydd på. Også de som har fremkalt frykt og redsel. Jeg kunne snakket om naturens storhet, dens voldsomme krefter, uforutsigbarhet og skjørhet. Om ressurser, vern, vårt misbruk, myter og overtro. Og selvsagt om det faktum at vi mennesker er en del av den, enten vi har glemt det eller ikke. Men jeg har valgt de hendelsene du nå har fått et lite innblikk i, ikke bare fordi de er spesielle og uforglemmelige for meg, men fordi de ligger så langt tilbake tid at jeg med sikkerhet kan si at de har bidratt til å utvikle min fantasi og indre billedverden. At de har skapt ringvirkninger som har vært med på å forme en del av min måte å tenke på. Og hva annet kan man male, enten assosiasjonene er natur eller noe annet, enn tolkninger av egne tanker og impulser.
	</p>

	<p>Siden årtusenskiftet har jeg igjen vært så heldig å bo og arbeide et sted der byen møter skogen. Avslutningsvis noen linjer jeg skrev ned etter en tur i mine nære omgivelser:
	</p>
</section>

<section class="poem">
	du har gått<br>
	den skogen<br>
	så mange ganger<br>
	at du kan snakke<br>
	med den<br>
	<br>
	med kroppen<br>
	som ligger der<br>
	ved stien<br>
	i bratten<br>
	nesten kvistløs<br>
	med sin skjøre<br>
	gjenomsiktige hud<br>
	<br>
	aner hvilen<br>
	under den tykke<br>
	vinterdynen<br>
	<br>
	ligger den der enda<br>
	tenker du<br>
	da den hvite stillheten<br>
	er blitt til vann igjen<br>
	<br>
	så er det den<br>
	som ser deg<br>
	ikke fra sin faste plass<br>
	men like ved<br>
	<br>
	tynnere<br>
	blekere<br>
	svidd av lynet<br>
	eller bålbrennere<br>
	men takknemlig for<br>
	at den fortsatt har<br>
	fugleøyne til låns<br>
	glad for<br>
	at den har<br>
	pust nok<br>
	til å hviske<br>
	<br>
	hvisker<br>
	at den snart<br>
	skal forsvinne<br>
	helt<br>
	under jorden<br>
	bli der en stund<br>
	og så stå opp<br>
	med ny pust<br>
	<br>
	du går ned på kne<br>
	legger hånden på<br>
	gammel bark<br>
	glad for å kjenne deg<br>
	håper å få kjenne<br>
	den nye pusten din<br>
	hvisker du tilbake<br>
	så taust og tydelig<br>
	at det blir et minne<br>
	og en lengsel<br>
	<br>
	
</section>
<div id="sign">
	<img src="img/sign_logo.svg">
</div>









